<!-- TODO replace with class on the element above -->
<br />
<br />

<p>
  Wydaje się, że empatia jest nieodłącznym elementem moralności i to
  ona popycha nas do pomagania innym. Natomiast profesor Paul Bloom w
  swojej najnowszej książce „Przeciw Empatii. Argumenty za
  Racjonalnym Współczuciem” wprost przeciwstawia się empatii,
  wykazując, że może ona wręcz przeszkadzać w pomaganiu, a także że
  bez empatii moglibyśmy czynić więcej dobra. W poniższym artykule
  chciałabym przedstawić argumenty za takim podejściem, które ma na
  celu nie tylko podważyć znaczenie empatii, ale także wspierać
  świadomą, rozważną refleksję w życiu codziennym.
</p>

<p>
  Na początku musimy wyjaśnić, o czym mówimy myśląc o empatii. Termin
  jest mocno rozbudowany i często używany bardzo szeroko. To, nad czym
  faktycznie chcemy się skupić, to tzw. empatia emocjonalna – czyli
  współodczuwanie, widzę i odczuwam twój ból, czy inaczej doświadczam
  tego co, jak sądzę ty doświadczasz.  Jest ona inna niż tzw. empatia
  poznawcza – czyli to, że rozumiem, co ty czujesz, jednak
  niekoniecznie ja czuję to samo.
</p>

<p>
  Kolejnym elementem, któremu należy się przyjrzeć, jest założenie, że
  empatia jest fundamentem moralności. Bloom zauważa, że jest wiele
  czynów, które uznajemy za niewłaściwe pomimo tego, że nie
  pozostawiają po sobie wyraźnych ofiar. Nie pochwalamy osób, które
  rzucają śmieci na chodnik czy oszukują w zeznaniach podatkowych
  pomimo tego, że nie ponosi tu szkody żadna konkretna osoba. Inny
  przykład podaje profesor Peter Singer, odnosząc się do często
  używanego przez niego przykładu z dzieckiem, które topi się w
  stawie. Gdybyśmy byli świadkami takiej sytuacji, prawdopodobnie
  wskoczylibyśmy do stawu, żeby jak najszybciej pomóc dziecku. Czy w
  tej sytuacji musieliśmy najpierw wyobrazić sobie, jak to dziecko się
  czuje tonąc? Nie, zrobilibyśmy po prostu to, co wydaje się słuszne w
  tej sytuacji. Jest to tzw. reguła łatwego ratunku (the rule of easy
  rescue). Jeśli możemy pomóc niewielkim kosztem – powinniśmy to
  zrobić. Złe byłoby niezareagowanie w tej sytuacji. Nie
  potrzebujemy empatii do tego, aby wiedzieć, co jest słuszne.
</p>

<p>
  Autor książki porównuje empatię do reflektora, który ma ograniczony
  obszar, na którym skupia uwagę. Skupia się na konkretnych ludziach,
  tu i teraz. Empatia zaburza długofalowe patrzenie na konsekwencje
  naszych działań, a także skupia się na pojedynczych jednostkach
  zamiast na większych grupach, źle radzi sobie w świecie, gdzie jest
  wiele potrzebujących.
</p>

<p>
  Na poparcie tej tezy Peter Singer przytacza przykład badania
  przeprowadzonego przez Paula Slovica na grupie studentów. Studenci
  zostali poinformowani, że za wypełnienie kwestionariusza, które
  zajmie około 20 minut dostaną 15 dolarów. Po jego wypełnieniu mieli
  go przekazać asystentowi, który wyda im pieniądze. W tym momencie
  zaczyna się właściwa część eksperymentu. Wraz z pieniędzmi
  uczestnicy eksperymentu dostają ulotkę informującą, że to
  centrum badawcze co miesiąc wspiera inną organizację charytatywną,
  a w tym miesiącu jest to organizacja, która pomaga dzieciom
  dotkniętym ubóstwem w Malawi. Jeśli chcieliby wesprzeć tę
  inicjatywę, to mogą wrzucić do puszki obok trochę datków. W
  zależności od tego, w której z dwóch grup znalazła się osoba badana,
  dostała albo ulotkę z informacjami na temat organizacji i
  statystykami odnośnie ubóstwa w tym kraju, albo zdjęcie 7-letniej
  dziewczynki o imieniu Rokia, która opisuje swoją sytuację i prosi o
  pomoc. Jak się pewnie domyślacie, więcej pieniędzy uzbierano z
  datków przekazanych przez osoby, które dostały ulotkę z historią
  małej dziewczynki.
</p>

<p>
  Kolejny przykład przytacza Paul Bloom, opisując eksperyment
  przeprowadzony przez C. Daniel Batson wraz z zespołem. W
  eksperymencie naukowcy opowiedzieli osobom badanym o 10-letniej
  dziewczynce Sheri Summers, czekającej wraz z innymi dziećmi w
  kolejce na terapię. Później zostali poinformowani, że mogą
  przenieść Sheri na początek kolejki. Dodatkowo, w jednej grupie
  osoby badane zostały poproszone o wyobrażenie sobie, jak czuje się
  ta dziewczynka. Pod koniec eksperymentu badanych pytano, czy Sheri
  ma być przeniesiona na początek kolejki. Zgodzili się na to tylko
  Ci, którzy mieli „wejść w jej skórę”, natomiast pozostali
  powiedzieli, że musi czekać, ponieważ przed nią są także inne
  dzieci, które także potrzebują pomocy.
</p>

<p>
  Oba badania pokazują, jaki wpływ na podejmowane przez nas decyzję
  mają emocje. Jednak nie trzeba daleko szukać – jesteśmy w czasie
  rozliczania podatków, gdzie możemy także przekazać nasz 1% na
  wsparcie działań organizacji pożytku publicznego. W mediach
  społecznościowych pojawia się obecnie masa opisanych historii
  konkretnych osób, którym możemy pomóc. Nawet największe organizacje
  takie jak np. UNICEF w swoich przekazach bazują na zdjęciach
  konkretnych osób częściej niż na danych statystycznych. Nie przypominam sobie
  wpisu, który zamiast przedstawiać sylwetki osób, bazowałby
  jedynie na opisie działań, na których skupia się dana organizacja,
  podając fakty i liczby, nie odnosząc się do naszych emocji.
</p>

<p>
  Ponadto, jak wspomniałam wcześniej, empatia skupia się na tu i
  teraz, często pomijając wpływ naszych działań w przyszłości. Nie
  pomaga nam w planowaniu długoterminowych celów, dalszej perspektywy
  czy odroczonej gratyfikacji.  Jako przykład weźmy nasze dzieci.
  Gdybyśmy kierowali się zawsze empatią, czyli współodczuwaniem, gdy
  dziecko chce np. słodycze, to chcielibyśmy, aby w tej konkretnej
  chwili nie czuło się źle, więc podarowalibyśmy mu cukierki. W
  momencie, kiedy włączymy racjonalne podejmowanie decyzji, odmówimy
  dziecku słodyczy, wiedząc, że da to pozytywny efekt w przyszłości.
  Innym, bardziej przykrym przykładem są dzieci, które żebrzą. Często
  dajemy im pieniądze nie zastanawiając się nad tym, że takim
  działaniem wspieramy ten proceder wykorzystywania dzieci do
  zbierania pieniędzy.
</p>

<p>
  Z przykrością muszę stwierdzić, że powyższe przykłady adresują duży
  problem, jakim jest walka z ubóstwem i działania organizacji
  charytatywnych. Kierując się emocjami, wyłączamy racjonalne
  myślenie. I tak, czym jest 5,6 miliona dzieci poniżej 5 roku życia,
  które każdego roku umiera z powodu braku możliwości zaspokojenia
  podstawowych potrzeb w zderzeniu z jedną małą słodką dziewczynką,
  która zbiera pieniądze na terapię, aby móc kolejne święta spędzić z
  rodziną? Statystyka jest tutaj bezsilna. Jednak czy tak faktycznie
  jest? Czy jesteśmy niewolnikami naszych emocji? Badania także
  wykazały, że częściej reagujemy emocjonalnie w stosunku do osób,
  które są do nas podobne, oraz że osoby atrakcyjne częściej dostają
  wymarzoną pracę. Jednak to może prowadzić do rasizmu i
  dyskryminacji. Czy będąc świadomym naszych ograniczeń, nie
  powinniśmy świadomie starać się je omijać? Podobną analogię
  pokazuje Daniel Kahneman w swojej książce „Pułapki myślenia. O
  myśleniu szybkim i wolnym”. Wykazuje on szereg procesów, w których
  nasz mózg „nas oszukuje”. Po przeczytaniu tej książki nie zmienimy
  tego, nadal będziemy narażeni na te same pułapki, jednak wiedząc o
  tym, jakie są nasze ograniczenia, możemy im się świadomie
  przeciwstawiać i nimi manipulować.
</p>

<p>
  Oczywiście nie jest to łatwe. Jeśli jednak naprawdę zależy nam na
  czynieniu jak najwięcej dobra, powinniśmy postawić na racjonalne
  myślenie. Na ile to potrafi być ciężkie, świetnie obrazuje sytuacja
  opisana przez Janinę Ochojską w wywiadzie dla Gazety Wyborczej.
  Opowiada w nim o jednej z najcięższych sytuacji, w jakich brała
  udział w całej swojej karierze. Podczas akcji humanitarnej w
  Sarajewie, gdy wraz z konwojem wracali do Polski, do samochodu
  weszła kobieta z chłopcem i dwiema walizkami błagająca, aby ją
  wywieźć z kraju. Ochojska podjęła bardzo trudną decyzję, na którą
  zapewne wielu z nas nigdy by się nie zdecydowało - wyprosiła tę
  kobietę z samochodu i odjechała. Gdyby ją zostawiła i zostałaby
  znaleziona na jednym z serbskich posterunków, to PAH już nigdy nie
  miałby wstępu do tego kraju. To było zbyt duże ryzyko dla całej
  akcji humanitarnej.
</p>

<p>
  Na koniec zamieszczam krótkie fragmenty z tego wywiadu, które,
  według mnie, opisują całą istotę prawdziwego efektywnego pomagania:
</p>

<blockquote>
  Wyborcza (GW): Sumienie też ważne.
  <br>
  Janina Ochojska: Ważne, żeby pomagać, a nie załatwiać sobie spokój
  sumienia.
  <br>
  (…)
  <br>
  GW: Czy w ten sposób załatwiasz coś sobie psychologicznie?
  <br>
  JO: Tak. Chyba tak. Poczucie bycia potrzebną. Gdybym się czuła
  niepotrzebna, byłaby to dla mnie sytuacja bardzo trudna
  psychicznie. Natomiast na pewno nie załatwiam sobie spokojnego
  sumienia. Bo pomaganie to jest selekcja, wybór. Czasem okrutny.
</blockquote>

<p>
  Źródła:
  <ol>
    <li>
      P. Bloom, Przeciw Empatii. Argumenty za Racjonalnym Współczuciem, Kielce 2017.
    </li>
    <li>
      <a href="http://www.childmortality.org/files_v21/download/IGME%20report%202017%20child%20mortality%20final.pdf">
        L. Hug, D. Sharrow, D. You, Levels & Trends in Child Mortality
        Report 2017, 19 października 2017 (dostęp: 20.02.2018 r.)
      </a>
    </li>
    <li>
      <a href="https://www.coursera.org/learn/altruism">
        p. Singer, Effective Altruism (dostęp: 20.02.2018 r.)
      </a>
    </li>
    <li>
      <a href="http://journal.sjdm.org/7303a/jdm7303a.htm">
        P. Slovic, If I look at the mass I will never act: Psychic
        numbing and genocide, 2 kwietnia 2007 (dostęp: 20.02.2018 r.)
      </a>
    </li>
    <li>
      <a href="http://wyborcza.pl/duzyformat/1,127290,16438335,Janina_Ochojska__Czy_jestes_dobrym_czlowiekiem_.html">
        G. Sroczyński, Janina Ochojska. Czy jesteś dobrym człowiekiem?,
        7 sierpnia 2014 (dostęp: 20.02.2018 r.)
      </a>
    </li>
  </ol>
</p>
